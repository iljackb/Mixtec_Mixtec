Na ntakani iin kuentu ña ntakani kuena yata. Kachi na ña kuentu yo'o nintoo yachi kua uni a kumi sientu kuia; ntsino.
Nikachi na ntsikaa iin tuyuku ka'nu ña uvi numa, yachi nuya'vi ñuu ka tikoi ka, yachi nuu inkaa laguna nuu nikitsaa ntasa'a na nuu ntsikuu nuya'vi kue kiti yu'u yucha ka.
Ika, ntsikaa iin tuyuku ña ka'nu ka nuu nti'a suku tu yachi kua uni xiko metru a iin sientu metru. Tsa'a ña tuu tsito na ichi tuyuku ka mancha Yucha Ncho'o, mancha Tehuacán, mancha Nkoyo ra tuu tsito na ichi.
Ta kunkuu yachi kuun savi ra iin viko xini yutu ka. Tsa'a ña nani ñuu yo'o ñuu Xnuviko. Su'a ntakani kue nivi.
Kachi na ña ntsikaa yutu yo'o ra ntsitsi'i kueña kuachi vari keti nuu chikuii ka, vari ka'nu nchu'a laguna ka. Sara inkaa yatsi kua'a ra tsiko nui nuu chikuii ka. Sara kuni kueña kuachi kii ntaki'an ña. Ika ra ntsikana kavi nuu chikuii.
Tsa'a ña va'a ka nikachi ta'an kue nivi ñuu tu'un, ntsa'ncha na yutu ka. Sara sa'a na tekiu ta kii ta kii.
Ta kitsaa na kii xchaa ra nta'a tu. Sara ntsa'ncha na tu ntuu ñuu vari mee Sto'o Nchuxi kue nitsa'a ya ichi. Tia kue nivi Xnuviko ntsa'ncha na tu.
Saan sa'a na sara ntuva tu. Tsa'a ña ka'nu nchu'a yutu yo'o, ntsinu numa tu mancha Tixitu. Sara inka numa ntsinu mancha Yuku Xitu.
Ika kuu ña ntsinu numa tu vari ka'nu nchu'a yutu yo'o. Tsa'a yutu yo'o ña vi nani ñoo Xini Viko a Xnuviko.
Ntakani tu'un yata yo'o takua saan kue nivi ña kua'an na nuu Norti, sna'a na ña nuu se'e na vari kue tsini na tu'un yata ñoo. Vichi, ma snaa na tu'un yata ko.