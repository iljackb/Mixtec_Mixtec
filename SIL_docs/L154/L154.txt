Yo'o nantakani iin tu'un yata ña nikuu nisa'a kue nivi na ntsintee ta tsa na'a.Ntsio iin kuena yee ntuta'an cha nikee ña'a ka kua'in tsi inka chaa.Cha ia ka ntasaa nchu'a ra.
Cha niki'in ra iin kutsi cha nikaa ra ña kuu yuku suku ka ña inkaa ñuu yo'o, naniYuku Kuasa.Cha ika ntsito ra ichi nchii tsio kua'an ña tsi inka chaa.
Cha ñaka niki'an ichi kua'in cha ntsai tsi chaa kua'an tsian ka nuu ntee nchu'ayuu. Ika ntsatsi na tichi tono ika ntsitsa'an na.Cha nintoo tintuu tichi ka ña vichi nania Krusi Tutichi.Ntsinu ntsitsa'an na cha niki'in kuena ichi kua'an na.
Ika nikuu yoko, cha ntsaa na iin nuu kana chikuii cha ntava na nama ntsichi na ntakacha na.Cha ika nuu ntsichi na tsi ntakacha na nama ka, nintoo ñuu ka nania Canama.Ntsinu ntsichi na ntsinu ntakacha na ra niki'in na ichi kua'an tuku na.
Ntsaa na iin nuu ntaa nuu va'a yee.Ntsikaa iin yutu ka'nu. Ika ntitatu na vari nikuita xeen na, tsa'a ña ntsika tsa'a kuena.
Cha ii ña'a ka inkaa ra mancha Yuku Kuasa tsito ra ichi, cha ntsini ra ña kua'an kuena.Cha ika nuu ntsini ra ña ntsaa kuena ntitatu na kati ika, cha nikini ra kue nivika ta kanumi ta'an na. Ika ntsintoyo na ra ntsi'i na.
Cha ika ntsicha nii na tsa'a yutu ka cha ñuu ka nintoi nania Yoso Inkua'a.Cha kue nivi ka ra ntuu na yuu.
Kuu tu'un ña kantu'u iin yuu, yuu numi ta'an, kuu yuu nintoo nuu ñuu nani Yoso Inkua'a.
Yo'o ninti'i tu'un ña'a kua'an tsi inka chaa, kachi kue nivi yata luu ka, ntakani na nuu ko.Ra ñaka kuni yu stakoo ña, takua kue nivi tsaa, kue sukuachi, kuena sna'a nuu kue sukuachi nantakani na ña nuu kuetsi, takua ma naa tu'un yata sa'an ntavi ñoo.