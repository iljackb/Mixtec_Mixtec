Yo'o kuntakani iin tu'un yata nuu kuena, na kuni kuni tu'un yata, nchii tu'un kaa kuu ña ntsio ñoo.Ñaño'o ra tu'un yata tsa'a uvi veñu'u. Ian veñu'u Ntisnuu, ra iin veñu'un ña ñuu ña kuu Xnuviko yo'o. Cha ta tsana'a koo nikanchii nitsio.
Iin kii, ntakita'an kue ntiyata, cha ntatu'un ra, ra nikachi na ña kusava'a na uvi veñu'u; ian Ntisnuu, ian ñuu Xnuviko.Nikachi ta'an kuera tu'un, ra nikachi kuera:Na satutu ko yuu, mee so yuu, cha nasava'a veñu'u, nanchee nchii kuu ña veñu'u che'e ka koo, che'e ka kana.
Cha satutu kuera yuu, cha nikitsaa kuera sava'a ra xina ñu'u veñu'u Ntisnuu.Cha kue nivi yata luu, kuena ntsintee ta tsa na'a, cha nivi na'nu, suku ntsikuu kuena.
Cha nikasachuun kuera, nikuva'a veñu'u Ntisnuu, ra ntsaa kue nivi, na ntee Xnuviko yo'o, cha nikachi kue chaa Ntisnuu:Vichi ra ntsinu veñu'u Ntisnuu yo'o, cha sa'u ñamani ña kuain nchau ña. Tatu ntacha, sa'u ra nakuni yu ña ntaku ku, nikachi kue chaa Ntisnuu.
Cha ntsaa kue chaa ñuu Xnuviko, uvi ntsain nchaa ra veñu'u ka, cha ntacha nikoyo nti'a, cha nikachi kuera:Vaii, yee kua'a xeen ncheu ña ntacha sa'u. Cha vichi ra chincheu yu, nantasava'a ña. Ta ntsinui, cha nako'on ñuu Xnuviko, sava'a toko ian takua inuu nakoo veñu'u Ntisnuu tsi veñu'u Xnuviko.
Ika nikunumi kuera ntuva'a veñu'u Ntisnuu, cha ntsinu veñu'u Ntisnuu cha nikachi kuera:Vichi ra nasatutu ko yuu, ku'un kueyu nuu Xnuviko, ku'un chi Yuku Titu'un, ku'un tsi yuu. Cha naku'un yu chi ñuu Nkuiin, ñuu Nkuiin tsi yuu, cha nantakita'an ñuu ra ika, kusava'a veñu'u.
Cha ntuku kuera yutu, cha satutu kuera yuu, nikututu yuu ka ra nikitsaa tatsi kuera yuu ka, vatsia kuu tu'un ña tono kue yuu ka ra ntsikuu ntsitsika mii, tatsi kuera ña. Cha ntsio yuu ka nuu naa.
Vatsia, cha ñaka kua nikitsaa kue chaa, vatsia ñuu Nkuiin, nikitsaa kuera nuu ñuu nani Yuku Mi'in tsi yuu. Ika kuu nuu ntee kue yuu, mee so yuu nchaa, yuu nchu'a, ntaa, kuu ña ntoyo ika. Ika nikitsaa kuera tsian.Cha kue chaa vatsi chi Xini Yuku, nikitsaa ra tsi yuu nuu kuu Toto Utsa. Ika ntee kue yuu na'nu, yuu va'a kue tuku.
Ika nikitsaa kuera cha ntsinu nikanchii, cha ma nikuu ka kuva'a veñu'u Xnuviko vari ntsi'i kue yuu ka. Cha ma nikuu ka tatsi kuera ña nuu ñuu. Ika kuu nuu naa tu'un yata tsa'a veñu'u Xnuviko.
Ño'o kuu iin tu'un luu, nine'e ntakani nivi yata luu nuu, ra ntasia'an ña yo'o takua nakintoi nuu kuena sna'a ña, tsi kue sukuachi veskua'a, takua nti'i kuena kuntakua'nu. Vichi, ma snaa na tu'un ko.