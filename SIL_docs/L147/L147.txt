Iin kii iin tina nii kue nitsi'an ki ra nikachi sto'iMa kua'a ka staa katsia, vari kue tsi'an ki. Natatso ña naku'in.Sara ntsini so'o tina ka ntutsi xeen inia ra kua'in.
Kua'in mancha yuku ka ntuki tika katsia, vari tsi'i xiin soko.Ta ntsai yuku ka ntakita'in tsi iin ntiva'u.¿Nchii sa'u, ñani? nikachi ntiva'u ka tsian.Yo'o ntuku tika katsi vari tsi'i xeen soko, vari sto'o yu nikuntasia yu tsa'a ña nii.
Sara nikachi ntiva'u kaNa'a, nako'on ve'e. Nako'on ra katsu kuñu takua nantunti'u.Sara nikachi tina kaVa'a ni, nako'on. Tatsavu.Sara ntsa'in ve'e ntiva'u ka. Ntsio kueyi na'a xeen sara nikuu mpaa kueyi.Ika va'a ntsitsa'an kueyi, ntsatsi kueyi meeso kiti yuku.
Cha iin kii nikachi ntiva'u ka Nako'on skuina ko ntikachi nakatso. Sara nikachi tina ka Va'a ni, nako'on. Ra kua'an kueyi.
Ta ntsai iin ve'e nuu ntee kue kolo ra nikachi tina kaNaskuina ko kolo yo'o.A'an, kue kuni yu katsi kolo nikachi ntiva'u ka, sara kua'an kueyi.
Niya'a kueyi yachi iin tsaku nuu ntee kue ntucha tsi kue litu ra nikachi tina kaNaskuina ko iin litu yo'o.A'an, kue kuni yu katsi litu nikachi ntiva'u ka, sara kua'an kueyi.
Ta ntsai nuu iin tsaku ntikachi ra nikachi ntiva'u kaNaki'vi ini tsaku, ntantuku ntikachi nti'i ka. Meu kunchau ye'e.Sara nikachi tina kaA'an, mpaa luu, vari ntikachi yo'o ra sana yu kui.Sara ntiva'u ka tuchii niki'via ra ntasaa xeen tina ka ra ntsi'an ña.
Cha ntukatsi ini sto'o ntikachi, ntaki'in na tutsi'u na sara sketa na. Nikitsaa na nuu iin tsaku ntikachi, cha ta niketa ntiva'u ka ra nikini na ti.Ta ntakuni na cha tina na kuu ti sara nikuacha xeen na tsi ti. Ntakuu ini na ti icha'ncha.