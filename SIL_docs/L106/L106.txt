Iin kii ra nuu ñuu yo'o ntsio iin to'lo tumi kua'a tsi kuaan tono nikanchii.
Nti'i so kue nivi ka kuacha na tsi ti.
Che'e ta ntsikana ti ña inka ka kueto'lo ka ntsikuu ka nuu kueyi kani.Cha ntsikana ti su'a: "Kikirikiii".
Iin kii ra vitsi nchu'a so ra nikuun savi cha niki'in kue'e ti. 
Ta nikuni ti kana ti ra ma nikuu ka sara nikana ti su'a: "Kukerekuuu".
Cha inka ka kue to'lo ka tsi chata ka ntatsi kueti. Tsa'a ña niku'u ti, vari va'a ka ti kukuu ti nchai.
Saan ra kua'an mitu'un ti yucha, sara ntsini ti iin ñasuii luu inkai ma'in chikuii.
Ntsio iin viko ñuu ka. Ntsa'an ti ika ntuche'e ti tsa'a kue nivi ka takua natatsi na ti.
Kue nivi ka ntasaa na tsi ti, ntatsi kuena ti mancha yucha ka.
Cha nuu ntsini kueyi ña inkaa ñasuii luu ka ma'in chikuii.
Nuu nti'i kueyi nchinchii ñasuii luu ka. Cha nikachi kueyi nuu to'lo ka:—Meu kuu iin to'lo ña va'a ka ñuu yo'o.
Sara sa'a na ncha'a tsi kue to'lo tsi kue chata ña nikuntasi ti tsa'a ña niku'u ti.
Sara kue nivi ka ntasama na si'vi ñuu ka.
Sara skunani na ña "To'lo ña kue kana ka".
To'lo ka kumi ti siin siin si'vi tono "gallo dorado" a "gallo de roca".
Nti'i so to'lo ka kumi ti chiin sata tsa'a ti.
Cha kue nivi inka ñuu ntasaxeen na chiin kue to'lo na.
Kuni na satu'va na to'lo na takua kaka na'a ti tsi inka kue to'lo.Yee iin to'lo nani ti "gallo de roca" ña yee ti nuu inka ñuu nania "América del Sur".
Kumi ti tumi ntiya'a.