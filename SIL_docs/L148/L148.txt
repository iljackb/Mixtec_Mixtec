Kuu tu'un ña ñoo yo'o, ntsikaa iin tuyuku, iin tuyuku ka'nu, ña ka'nu nuu nti'i kue yutu. Cha iin kii ntsiko nuu iin ya'a ka'nu, ya'a ntsiko nuu ka, nikuni ti, kuntu'u ti xini yutu ka.
Ma nitsa'a kue nivi kuntu'u ti, nikitsaa kuena nikini na ti, siu'u na ti, ntatsi na ti, cha ntsinu ti kua'an ti. Tatu ña nitsa'a na kuntu'u ti xini yutu ka, cha ñuu yo'o kukuu ma'i Nko'yo.
Cha tsa'a yutu ka ntsikaa iin laguna nuu ntututu chikuii, nuu chikuii ka, ntsiketa kue nivi, ntsiketa kue kiti.
Cha iin kii ntatu'un kuena ña tsa chain yutu ka nuu na. Nikachi ta'an na tu'un ña ka'ncha na ña, cha nikatsa'ncha na ña. Ta nikitsaa na, ntsa'ncha na tuyuku ka, nivi kua'a ntututu, nikuni na ña ntacha ni.
Cha ta kitsaa na inka kii, cha kue na'a ña, nicha'ncha ña kai tani, kai ni. Cha nuu ntsini kue nivi ña ma kuu, sa'a na ña cha'ncha yutu ka.
Satutu ka na kue nivi, nivi kua'a takua nchinchee ta'an na nuu cha'ncha yutu ka, vatu ni nikunchee na ntsa'ncha na yutu, tuyuku ka.
Cha ta ntachi tuyuku ka, cha sava nta'a nikui, uvi tsio ntacha. Savi ntachi Yuku Xitu, savi ntachi Tixitu. Ña kachi na kuu Tixitu ntachi numa ña, cha savi ntachi ña kuu Yuku Xitu.
Ika kuu nuu naa tu'un tuyuku ka'nu ntsikaa ñuu Xnuviko. Kachi kue nivi, kuena ntsintee ta tsa na'a ka xoo, tsini na tu'un yutu ña ntsikaa ñuu yo'o.