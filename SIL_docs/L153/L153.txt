Ñaño'o kuu iin ña ntakani ñatu'un tuyuku Ñuu Ka'nu. Tatsa na'a ñuu Xnuviko ntsikaa iin tuyuku ntsikumia uvi nta'a, ntsikai suku ta. Sara numa ña yutu ka ntsinu mancha viko. Tsa'a ña ntsaki na si'vi ñuu ka, Yoso Xnuviko a Xnuviko.
Sara nuu yutu ka, sara ma'in numa ña ntsikaa iin cho'o ya'a ña ntsio nuu tuyuku ka. Sara tsa'a tuyuku ka nuu inkaa chikuii, ntsikaa iin yatsi kua'a ña ntsikava.
Sara kueña kuachi ntsikunia tavi yatsi ka. Cha miki nitsikuu tava kueyi ña, cha ntsikana kava kueyi nuu chikuii ka. Sara kua'a nchu'a kueña kuachi ntsitsi'i kueyi.
Sara kue chantsa'nu nikitsaa kuera ntsan'cha ra yutu. Ma nikunchee kuera kancha ra tu iin kii. Cha ta ntuu inka kii ntakoo ta nikaa tu. Sara nikitsaa kuera inka tuku ntsan'cha kuera tu ntuu ñu so sara sana nchan'cha tu.
Sara iin numa niyai chi tsio kuchi, chi nuu Yucha Ita nania Tixitu.
Cha inka iñu kua'a ñatsika chi ninu nuu niyaa inka numa yutu ka nania Yuku Xitu. Inka kua saan kumi kuatsika nuu ma'in ñuu nuu ntsikaa tuyuku chi nuu veñu'u.
Sara saan ntsio ya'a ka kua'an ti Nko'yo ra ntsikuntu'u ti nuu tumin'cha. Sara ntsa'an kue nivi yata ntii na ti. Ntakani na tsa na'a tu'un ña.
Tsa'a ña yee iin ya'a nuu ma'in sa'ma ka'nu ña Nkoyo. Sara nikintoo ti nuu sa'ma ii ña nani sa'ma ka'nu ña Nkoyo; nikintoo tuku ti nuu xu'un. Ntakani na nixi ntsikaa tuyuku tsi iin ya'a ntsio kiti kua'an ñuu Nkoyo.
Tatu nikuu saan, ka'ncha na tuyuku ntsikaa ye'e veñu'u ñuu Xnuviko yo. Ñuu yo'o kunkui Ñuu Ka'nu tono Nkoyo.
Sabino o ahuehuete Santa María El Tule, Oaxaca, OaxacaYee iin tuyuku ka'nu nchu'a ña inkaa iin ñuu nani "El Tule" ñuu Ntua. Inkaa tu uvi mil kuia cha ka'nu tu kua uxiko uvi metru; suku ta. Ña nchee tsa'a tu kui kua uxiko tsa'un uni metru. Tuyuku yo'o nani tuku "ahuehuete". Kue nivi skunani na ña "Yutu Tuyuku Tule".Yee inka tuyuku luu ka xoo luu yachi nuu inkaa Tule yo cha nani tu "Tule luulu". Cha inkaa tu iin mil kuia. Kachi na ña Tule luulu se'e Tule ka'nu kuu tu.