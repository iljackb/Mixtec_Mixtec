Ta tsa na'a ntsintoyo nivi ntaku nchu'a ntsio na, ntsikuu kuena nivi na'nu, suku ntsio na.Ntakani ini na nixi kitsi kaa skaxi na veñu'u ñuu.Nikee kuena ntsa'an na ñuu Yucha Ncho'o.Ika ntsa'an ntakuaan kuera kaa kaxi, nuu nine'e kuera ña. Ntakuisa sata kuera ña vatsi kuera, cha vee nchu'i.Cha nuu nikuu tsika kuera tsian, cha nikitsaa kuera iin yuku, iin yuku suku.Ika skaxi kuera ña. Ika kuu ña ntsini kue nivi ñuu ña nikuyachi kaa vatsia.Yuku nuu nikaxi kaa ika vichi nania Yuku Kaa. Yuku ka ra inkai chi nuu inkaa Yuku Nchika, nuu ituu ñu'u ncha'i ñuu yo'o tsi Seen.Nuu ntsinu nikaxi kaa ka ra ntakuisa kuera ña, vatsia nikitsaa kuera tsian ñuu yo'o.Yo'o kuu nuu nintoo kue kaa icha'ncha.Cha iin kii nikuun savi, nikuun savi xeen. Nti'i kuena ntsini ña ta nikuun savi ra nikani ra, cha nikuu tu'un ña nikitsi tatsa savi.Skuina ntusu kaa ñuu yo'o, cha nchisi ña kua'in ñuu nani Yoko.Ñaka kuu ña kachi kue nivi, nivi ntsa'nu, ña inuu kaxi kaa ñuu Xnuviko yo'o tsi ñuu Yoko.Cha kue kaa kaxi yo'o ra inai xini veñu'u, kumi veñu'u ñoo ña mancha vichi.Yo'o kuu nuu nti'i tu'un ña nixi nikuu nikitsaa kue kaa kaxi veñu'u ñuu yo'o.