Ntsio iin kii, iin chuun luu ntakuisa ti nto'o ti sara kua'an ti ichi. Kua'an ti sava ichi kantu'u iin titsa'an, ntsicha nti'i so nuni luu sara ntaki'in ti nuni luu ka.Nantaki'on ña, nakunaa no'o ve'e, sara stee ko ña sara ntukua'i takua koo ta nii ko nika'an ti.Sara satutu ti nuni luu ka, nchiso ti ña, kuanu'u ti ve'e ti.
Sara nikitsaa kii ña kustee ti nuni luu ka, sara nikitsaa ti sachuun ti ntata'vi ti ñu'u sara kachi ti:¿Ana chinchee yu?Sara ntsini ti tsika nuu iin tina sara nikachi ti tsian:¿A kuu chincheu yu? Nantasava'a ko ñu'u sara nachi'o nuni takua nane'e ko ña katso nikachi ti.Sara nikachi tina ka:Kue kuni yu sachuun, vasa kutsaa nikachi tina ka.Saan ni va'a ni nikachi ti, sara sachuun mitu'un ti.
Sara nuu ntsinu ntata'vi ti ñu'u sara nikitsaa ti chi'i ti tata.Sara niya'a yachi iin ntucha luu.¿A ma kuu chincheu yu? Nastee ko, nachi'o tata yu nikachi ti.Cha nikachi ntucha luu ka:Vasa kutsaa, kunku'u yu ntuku ña katsi vari tsi'i ta yu soko nikachi ti, sara niki'in ti ichi kua'an ti.Saan ni va'a ni xaan nikachi chuun luu ka, sara sachuun mitu'un ti.
Sara nuu nta'vi itu luu ti sara nta'vi ta ku'u. Sara ntsa'an ti tsa'ncha ti ku'u nuu itu ti.Sara ntsaa iin kolo sara nikachi ti:¿Nchii sa'u?Yo'o sachuun, tu'un ku'u. Na'a,chincheu yu, nasachoon sara nakua'a ña katso nikachi ti tsi kolo ka.Vasa kutsaa, michumi yee nuu kunku'u yu nikachi kolo ka.Saan ni va'a ni, inka tuku kii nikachi ti.
Sara ntsa'nu itu ti sara kua'an tuku ti skee ti. Nuu inkaa ti skee ti chain ntayo'o ka ntsaa iin kini luu.¿Nchii sa'u? nikachi kini luu ka.Yo'o skee. Na'a, chincheu yu, naskee ko nikachi chuun luu ka.Vasa kutsaa, kunku'u yu ntuku iki katsi nikachi kini ka sara kua'an ti.Va'a ni nikachi tuku ti sara ntsinu skee ti.
Ntatsaa ti ve'e ti, nikitsaa ti sa'a ti staa kunkatsi ti sara nikuyachi iin vilu. Nikivi ti ini cocina ti sara nikachi ti:¿A kuu chincheu yu kavu staa?Vasa kuu vari vii nta'a nikachi vilu ka, kuyakua nta'a tatu nake'e nuu stau. Kue kuni yu ki'vi yutsa nta'a nikachi vilu ka.Saan ni va'a ni nikachi ti. Sara niketa vilu ka kua'an ti.
Sara inka tuku kii nikachi chuun luu ka:¿Vichi ra ana chinchee yu katso staa vichi? nikachi chuun luu ka.Sara kue kiti ka nikachia:¡Mee, mee, mee! nikachi kueti, mee kuni ta yu katsi staa nikachi kueti.
Sara nikachi chuun luu ka:¡Kua'an! Ma kua'a ña katsu vari ta sachuun, vasa nichincheu yu. Kunkatsi mitu'un staa nikachi chuun luu ka. ¡Kuena kue sachuun saan so kue tsatsi na staa!